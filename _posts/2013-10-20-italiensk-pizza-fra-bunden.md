---
id: 36
title: Italiensk pizza fra bunden
date: 2013-10-20T23:32:06+00:00
author: Ralph
layout: post
guid: http://chew.dk/?p=36
permalink: /italiensk-pizza-fra-bunden/
featured-img: DSC_0104
categories:
  - Hovedretter
tags:
  - italiensk
  - opskrifter
  - pizza
---
Pizza købt i den lokale pizzabiks bliver hurtigt en halvdyr spise, som i øvrigt sjældent er den store kulinariske oplevelse. Forsøger man sig selv med at lave pizza, er det derimod muligt at lave lækre pizzaer med minimal anstrengelse og til en meget lavere pris.

<!--more-->

Prisforskellen fra en klassisk 'sparepizza' med skinkestrimler og revet ost (tilsat store mængder kartoffelstivelse) til en sprød og lækker pizza med ordentlige råvarer er meget begrænset — og har du først prøvet det én gang, får du næppe lyst til at vende tilbage til de forbehandlede ingredienser.

Vigtigt for en lækker pizza er en sprød bund. Feinschmeckeren vil nok vælge at lade en dej koldhæve natten over, men selv en traditionel 'hurtig-dej' er markant bedre end supermarkedernes færdiglavede (pap-)pizzabunde. Brug gerne et par ekstra kroner på italiensk Tipo 00-hvedemel (eller tilsvarende), da dette giver en særligt lækker, let og luftig dej.

<a href="/assets/img/posts/DSC_0074.jpg"><img src="/assets/img/posts/DSC_0074-1024x680.jpg" /></a>

Tomatsaucen kræver heller ikke eksotiske ingredienser: Man når langt med hakkede tomater, krydderier som oregano og basilikum, samt ikke mindst hvidløg, der bidrager med en høj grad af _umami_. Lad saucen simre, mens dejen hæver, og du har en lækker tomatsauce.

<a href="/assets/img/posts/DSC_0079.jpg"><img src="/assets/img/posts/DSC_0079-1024x680.jpg" /></a>

Herfra er det kun fantasien, der sætter grænser. Frisk mozzarella er et must, og de billigste (men helt udmærkede!) varianter koster sjældent mere end reven ost.
  
Vores lokale føtex har jævnligt tilbud på lækker spansk serranoskinke og chorizo af mærket 'Campofrio' til 39 kroner for 2 x 2 pakker. Med én pakke per pizza udgør toppings dermed cirka en tier af den samlede pris.

<a href="/assets/img/posts/DSC_0085.jpg"><img src="/assets/img/posts/DSC_0085-1024x680.jpg" /></a>

Rul dejen tyndt ud, og saml løs! Først tomatsauce, så mozzarella og til sidst kød (og/eller andre toppings).

<a href="/assets/img/posts/DSC_0087.jpg"><img src="/assets/img/posts/DSC_0087-1024x680.jpg" /></a>

<a href="/assets/img/posts/DSC_0093.jpg"><img src="/assets/img/posts/DSC_0093-1024x680.jpg" /></a>

Bag pizzaen i en glohed ovn — gerne på en pizzasten — i 5–8 minutter.

<a href="/assets/img/posts/DSC_0097.jpg"><img src="/assets/img/posts/DSC_0097-1024x680.jpg" /></a>

Pynt hernæst pizzaen med rucola, der giver et friskt modspil til osten og kødet, samt gerne lidt revet parmesan — og server, mens pizzaen stadig er varm.

<a href="/assets/img/posts/DSC_0101.jpg"><img src="/assets/img/posts/DSC_0101-1024x680.jpg" /></a>

_Buon appetito!_ Den samlede pris for 4 pizzaer endte i vores tilfælde på 98,10 kr. — eller lige under 25 kr. per pizza.

<a href="/assets/img/posts/DSC_0104.jpg"><img src="/assets/img/posts/DSC_0104-1024x680.jpg" /></a>

**Ingredienser** (til 4 pizzaer)

Dej:

  * Cirka 800 g hvedemel (plus lidt mere til æltning m.v.)
  * 25 g gær (en halv pakke)
  * 500 ml lunkent vand
  * 1/2 tsk. sukker
  * 1 tsk. salt

Tomatsauce:

  * 2 ds. hakkede tomater
  * 2 fed hvidløg, presset eller hakket
  * 1 tsk. oregano
  * 1 tsk. basilikum
  * 1/2 tsk. chili, cayennepeber e.l.
  * Salt og peber

Derudover:

  * 4 kugler frisk mozzarella (a 125 g)
  * Toppings efter ønske
  * 100 g (1 pk.) rucola, skyllet
  * Parmesan til at 'pynte' pizzaen

**Fremgangsmåde**

  1. Opløs gæren i lunkent vand og tilsæt dernæst de øvrige ingredienser. Dejen æltes godt igennem og skal slippe både hænder og bord, men ikke være tør. Tildæk dejen og lad den hæve mindst en time, til den er fordoblet i størrelse.
  2. Svits hvidløg i en smule olie. Tilsæt dernæst tomater og krydderier, bring saucen i kog, og lad den dernæst simre.
  3. Opdel dejen i fire lige store klumper, og lad dem efterhæve i 10–15 minutter.
  4. Tænd ovnen på fuld varme, og læg gerne en pizzasten derind, hvis du har en.
  5. Rul dejene ud, og sammensæt dernæst pizzaerne: Først tomatsauce, dernæst ost og til sidst de toppings, du ønsker.
  6. Pizzaerne bages i ovnen i cirka 5–8 minutter — måske lidt længere, hvis en pizzasten ikke benyttes.
  7. Pynt pizzaerne med rucola og riv en smule parmesan ovenpå. Grana Padano og Pecorino Romano er helt fine, billigere alternativer til den halvdyre ost.

&nbsp;