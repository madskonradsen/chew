---
id: 194
title: 'Viking gryde - den originale'
date: 2018-02-23T16:29:34+00:00
author: Mads
layout: post
guid: http://chew.dk/?p=194
permalink: /viking-gryde-den-originale/
featured-img: IMG-0400-e1519398369692
categories:
  - Hovedretter
---
Følgende opskrift er gengivet efter det originale udklip fra Aarhus Stifttidende, der blev publiceret efter lukningen af Viking Bøfhus i Skolegyde. Formuleringen af opskriften er ligeledes fra udklippet, hvilket er forklaringen på det relativt kække ordvalg. <!--more-->

----------------------------

Opskrift på den original Vikingbøf iflg.  John Dix Lindhardt anno 1961 i Aarhus. Første gang på restaurant 'Den gamle by', senere på restaurant 'Viking bøfhus'. Vogt jer for billige efterligninger.

Beregnet på baggrund af 300 gr. kød pr. person - det er normalt. (Til grovædere og madsvin 400 gr. = 4 kg mørbrader)

**Til 10 personer** (er der flere personer tager man flere kopier eller ganger op)

  * 3kg svinemørbrad (4 kg til grovædere)
  * 1,5 liter mælk
  * 0,75 liter piskefløde
  * 250g smør + lidt ekstra til stegning af kød
  * 200g mel
  * 3 fed hvidløg
  * 4 store løg
  * 40g karry (ca.) - det SKAL være indisk Madras-karry
  * 30g paprika - kun rosenpaprika er anvendelig
  * 100g tomatpasta (ca. - afhængig af styrken)
  * Whiskey efter behov

Smør brunes i en tykbundet gryde. Karry tilsættes og brunes til det ryger let. Tilsæt så paprika og lidt efter de finthakkede løg. Når løgene er næsten møre, tilsættes mel. Det bages godt igennem. Tilsæt så ret varmt mælk og bag det hele op, så det opnår en vællingkonsistens.
  
Tilsæt derefter tomatpasta, finthakkede hvidløg, fløde samt salt og peber. Saucen holdes varm - eventuelt i et vandbad. Det må under ingen omstændigheder koge.

Kødet befries for sener, flækkes på langs en 3-4 gange og skæres på tværs i passende strimler (1x4 cm). Kødstrimlerne lynsteges i brunet smør - ikke for meget af gangen, så koger det jo, dit fjols. Kødet må kun steges, som du ville stege en engelsk bøf. Altså kom ikke for meget kød på panden af gangen.

Det lynstegte kød væltes i den varme sauce, hvor det 'hviler' i ca. 20 minutter, så det afgiver smag til saucen. Det må endelig ikke komme i kog (man koger jo heller ikke en engelsk bøf efter stegningen (med mindre man er et fjog)). Selvfølgelig skal retten på den anden side også holdes varm.

Retten serveres med hjemmelavede pommes frites og/eller ris. Tilsæt halsen rigelige mængder af godt øl.

<a href="/assets/img/posts/IMG-0398.jpg"><img src="/assets/img/posts/IMG-0398-e1519398331487-1010x1024.jpg" /></a>